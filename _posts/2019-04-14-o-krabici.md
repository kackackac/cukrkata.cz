---
layout: post
title:  O pohozené krabici
date:   2019-04-06 12:31:34 +0200
categories: 
---

Den předtím jsem si dovolila jednu lázeňskou oplatku. Lískooříškovou. Před námi byl celodenní štrapác, měli jsme pro sebe víc než víkend a tohle byl náš první výlet. Navíc z Mariánských Lázní. Jeden oplatek na začátku čtyřdenního pochodu mi nemůže ublížit.

Nejdřív mi fakt neublížil. Naše trasa začínala výšlapem z údolí, takže jestli jsem měla svoji manickou cukrovou fázi, ani jsem si jí při funění do kopce nevšimla. Uprostřed trasy jsme zase museli několik kilometrů po silnici, takže splín se dal svést na bolavé nohy z asfaltu a mrzutost z toho, že terén ani výhled za moc nestojí.

Paráda.

Průšvih přišel druhý den večer. Čekala jsem ho o mnohem dřív a byla jsem na sebe pyšná, že žádný relaps nemám, že už nejsem cukrový feťák. Den na to jsme ale byli v Karlových Varech a v ulicích voněly oplatky. Vyškemrala jsem si alespoň to, že jsem do jednoho krámu vešla, čichala a koukala se na oplatky – karamelové! Čokoládové! Skořicové! Všechny bych si dala! Po krabicích!

Vyšla jsem ven, pořád ještě pyšná, že jsem odolala – druhý den je nejhorší, když si dám cukr dva dny po sobě, jsem v tom až po uši. Ale teď jsem to zvládla. Možná bych si mohla dát jednu oplatku zítra nebo pozítří…

Na zídce ležela prázdná krabice od oplatků.

No a?

A obrovská, zuřivá touha zkontrolovat, jestli uvnitř někdo nezapomněl jedno cukrové kolo. Nebo drobečky. Slízla bych drobečky z opuštěné krabice od oplatků? V tu chvíli jo.

![](https://media.giphy.com/media/108Ykmf3ZojPji/giphy.gif)

Zachránilo mě jenom to, že mě parta lidí za mnou hnala úzkou ulicí dál a manžel zrovna odbočoval do zatáčky, navíc přes přechod, takže by se mi byl mohl ztratit. Dohnala jsem ho, ale po chvíli jsem se musela zastavit a zhluboka dýchat.

Nejsem čuně, nedojídám zbytky na ulici. A stejně se mi třásly nohy – možná z cukru, možná z leknutí z toho, jak jsem slabá a jak moc jsem tu krabici chtěla vzít do rukou a prozkoumat.