---
layout: post
title:  O nutelle ve školce
date:   2019-04-05 12:31:34 +0200
categories: 
---

Mí rodiče to nikdy nepřiznají, ale přinést mi nutellu do školky byla chyba (a seřezat mě, protože mám problém jíst jako ostatní děti, což dodnes považují za řešení číslo dva, taky). Nejedla jsem školkové pomazánky ani omáčky, asi jsem byla pěkně hysterická – a rodiče problém vyřešili tím, že už před obědem jsem směla domů a na dopolední svačinku dostala cukr.

Každý den krajíček chleba s nutellou. Od tří do šesti let.

Protože na každou frustraci, třeba z nově narozeného sourozence a odstrčení do školky, je tady cukr.

Nebyla jsem ve školce moc šťastná a ani ve škole se to moc nezlepšilo. Jídelně jsem na chuť nepřišla nikdy, první oběd takové kvality jsem měla až pětadvaceti v práci.

Zato jsem s sebou nosila svačinky. Kus pečiva se sýrem anebo, to byl mámin vynález, s páskem čokolády. Rohlík s čokoládou na svačinu. 

Když jsem začala dostávat kapesné, snědla jsem nejdřív rohlík s čokoládou, ten s taveňákem vyhodila a jako druhé jídlo si dopřála třeba croissant s čokoládou nebo sušenku. Sladkost jsem si kupovala i tehdy, když jsem dostala doma místo rohlíku s čokoládou třeba tatranku.

Čím větší kapesné jsem měla, tím snadnější bylo svačit pytlík lékorek, kávenky nebo větrník. 

Moje máma to nechápe. Vždyť to přece není dobré, například jí už fidorky několik let nechutnají. Jenže mně nešlo o chuť.