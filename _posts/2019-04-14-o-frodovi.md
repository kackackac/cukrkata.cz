---
layout: post
title:  O Frodovi
date:   2019-04-07 12:31:34 +0200
categories: 
---
S cukrem i bez cukru je to jako s Prstenem: někdo odolá, někoho to zničí a někdo bojuje a střídavě vyhrává, kdykoliv je poblíž cukru.

Chtěla bych být jako Frodo: velké modré oči a schopnost dopřávat si cukru/zla/prstenu a pak ho odvrhnout. Ne že by to Frodo zvládl bez pomoci, ale jakmile cukr z jeho světa zmizel, mohl volně žít.

Jsem spíš jako Bilbo: cukr mi zdánlivě vylepšoval život (a studijní výsledky), ale ve skutečnosti mě ničil. Stačilo, aby manžel zapomněl na víkend přinést čokoládu, a dostala jsem svoji zlou fázi. Aby mi máma řekla svoje „však to nežer, dyť seš tlustá“ a já si ke čtverečku přidala ještě dva pásky a zbytek tabulky si odnesla potají do postele. Nakonec jsem za vydatné podpory manžela dokázala cukr pustit a dělat, že není. Ale když je, jsem zase na začátku.

A jako umírající Bilbo, pořád se ptám, jestli bych nemohla dostat kousek dortu. Můžu? Aspoň olíznout lžičku? Malý kousek? Dáme si zákusek napůl?

Jsou chvíle, kdy si ze všeho nejvíc potřebuju dát kousek dortu – a zmizet. Jenže cukr mě vidí, je všude.

Jsou lidi, co si cukru dávají zplna hrdla a nezdá se, že by trpěli. Ale já a manžel víme, že dát si ještě jednu horkou čokoládu nebo chai latté s malou sušenkou na kraji talířku, dopadnu jako Glum.