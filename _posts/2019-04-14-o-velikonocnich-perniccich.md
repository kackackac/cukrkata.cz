---
layout: post
title:  O velikonočních perníčcích
date:   2019-04-10 12:31:34 +0200
categories: 
---

Chvíli jsme měli s manželem dohodu, že cukr můžu, je-li v dobré domácí laskomině. Nic takového ale nefunguje: nakonec jsem co týden pekla celé odpoledne sušenky, abych se k cukru dostala.
Teď už vím, že nesmím ani máminy perníčky. Ani žabí huby, oslazené ořechy v taštičce, což moje máma považuje za zdravé. Mňam.

O Velikonocích jsem jeli k babičce, ale jen na chvíli. Velikonoce jsou u našich, stejně jako Vánoce nebo narozeniny, slavnosti cukru. Máma peče a zdobí kila výborných perníčků a dává si záležet, aby byly správně měkké.

Taky jsem jich za sobotu snědla snad tunu. Když si dám jeden a vidím před sebou další a další, nedokážu se zastavit. Máma říká, že jsem neschopná, když nemůžu přestat. Manžel říká, že jsem silná, když se od talíře sladkostí přece jen odkloním.

Samozřejmě jsme dostali na cestu výslužku. Pytlíček perníčků (nebo dva?). Vrhla jsem se na ně ve vlaku ani ne dvacet kilometrů od babičky. Manžel se trochu divil, ale pak mu došlo, že čím rychleji je bude chřoupat on, tím méně jich zůstane na mě. 

Druhý den ráno mi bylo hrozně: bez nálady, chcíplá, nedůtklivá. Absťák.

A chutě. Když mám velký absťák, honí se mi v puse chutě na ledacos. A protože vím, že manžel je tu pro mě, povídám mu o tom. Proto můj absťák vypadá tak, že jdu a hlásím: „Větrník! Ne, kremrole. Kdepak, chai latté. Se sušenkou. Máslovou! Ne, čokoládovou. Sachr. Kremeš. Perníčky. S cukrovou polevou. Hmmmm marcipán…!“

Tohle trvá několik hodin. Vím, že mě manžel miluje. Jde vedle mě, směje se a čeká, až to přejde.