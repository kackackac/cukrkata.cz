---
layout: post
title:  O dívání se na sachr
date:   2019-04-02 12:31:34 +0200
categories: 
---

V Dejvicích je na každém rohu krámek s mlsáním, které musíte mít. Můj favorit je sachr nebo kremeš od Záhorského. Sachr se skoro vyrovná tomu od Hawelky ve Vídni a Záhorského kremeš je málem tak dobrý jako ten, který dělá jedna moje teta a kterého jsem onehdy slupla bezmála celý plech. Napůl tajně, napůl za tetina povzbuzování a máminých výčitek; napůl provinile, napůl blaženě. Když jsem měla na noze sádru a tři týdny byla zavřená doma, manžel mi nosil sachr (někdy i dva kusy najednou), aby mě to tolik nemrzelo.

Sachr si už nejspíš nikdy nedám. Taky na něj už skoro nemyslím, představuju si ho, jen když mě H. žene do kopce a zároveň mě hryžou ovádi. 

Ale chodím se na něj dívat. Když mám cestu kolem, zajdu do kavárny, stoupnu si před prosklený sloupec, ve kterém se nakrucují dorty, a dívám se. Představuju si, jak chutnají. Tvořím pořadí, ve kterém bych je snědla. Začnu cheescakem a skončím sachrem, nebo to bude bábovka, sušenka a kremeš?

Když se dívám už moc dlouho a je mi to hloupé, koupím v kavárně chleba a soustředím se na to, který z ovocných koláčů by si dal H. Ovocné koláče mě nelákají: k čemu sladkost, která je „zdravá“. Koláč ale manželovi nekoupím, držíme cukropůst spolu. A ke štěstí nám stačí Záhorského bílá švýcarská bageta.