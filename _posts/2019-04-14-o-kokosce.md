---
layout: post
title: O kokosce
date: 2019-04-03 12:31:34 +0200
categories: 
---

Cukr je zrádný, někdy mi skoro neublíží, jindy mě rozloží i hipsterská sušenka přiložená ke kávě. Bábovka u babičky – jeden tenký plátek, který jsem uždibovala dva dny – mi větší absťák nepřinesla. Malá lidskoprávní kokoska z Langhansu rozpoutala peklo.

Čekala jsem tam na manžela a společné rande. Kokoska vypadala nevinně, nebyla větší než můj nehet a ani nebyla moc sladká. Ještě než manžel přišel, dostala jsem svoji manickou fázi: sršela jsem energií, skákala v řeči od jednoho k druhému a trochu jsem ztratila zábrany. Jako bych si dala víno, a ne maličkou sušenku.

Že nejsem v pořádku, došlo manželovi dřív než mně. Měli jsme na sebe před začátkem večírku zhruba hodinu a kokoska byla jen malá, takže mě manžel vzal za ruku a vyrazili jsme pěšky na sraz, abych co nejvíc cukru spálila, dokud jsme byli jen spolu.

Než jsme došli na nábřeží, přišel absťák. Najednou jsem neposkakovala jako čertík z krabičky, ale byla jsem hrubá, zlá a odměřená. Manžel mě hrozně štval a chtěla jsem jít domů, on mě ale nepustil a krok za krokem, racek za rackem moje zlá cukrofáze odeznívala. Než dorazili na sraz i ostatní, už jsem se jenom styděla.