---
layout: post
title: "O krysím splývání"
date: 2019-04-01 11:31:34 +0200
categories: 
---

Přestat cukrovat (v nejhorších dnech co dvě hodiny) jsem se pokoušela v září a pak v květnu. Poprvé to nevyšlo proto, že mě čekalo psaní diplomky. Podruhé už jsem měla školu skoro hotovou, byla jsem opravdu tlustá a chtěla jsem začít znovu.

Bez manžela bych to nezkusila ani jednou. Byl to jeho nápad, že bych mohla přestat, že bych to dokázala. Za svůj pošetilý nápad od té doby trpí, nejhorší to ale bylo v prvních dnech.

Když hodně cukruju a najednou cukr nedostanu, je zle. Mně je zle a jsem zlá na všechny okolo. Až později mi došlo, že takhle agresivní, zákeřná a někdy i fyzicky útočící jsem byla vždycky, když mi máma řekla, ať už si neberu ten další kousek koláče. V takových chvílích jsem zuřivá, nepříčetná. Udělala bych cokoliv, abych cukr dostala. Klidně lžu, schovávám si papírky od sušenek pod postel, fackuju sourozence, kteří mi chtějí sníst poslední kousek.

A protože cukr jsem většinou znovu dostala, ani jsem se za to nestyděla.

Teprve s manžel jsem tuhle fázi překonala. Už nevím, jak to vypadalo, ale stoprocentně jsem byla pořádně prdelná. 

Po fázi agrese u mě přichází melancholie a rezignace. Nic se mi nechce a nic nemá smysl. Tehdy v září, při prvním pokusu o abstinenci, mě nezajímaly ani dny architektury a komentovaná prohlídka vil v Dejvicích, na které bych jinak mohla koukat pořád. Nadchlo mě jenom pivo, černé. Až když jsem si velký Guiness, kterého jindy vypiju třetinku, přidávala, došlo manželovi, že i v něm je cukr.

V pasivní fázi jsem tehdy vydržela tři dny. Ani v práci mi na ničem nezáleželo. Manžel se kdesi dočetl, že podobné příznaky sledovali vědci i u krys, které byly stejně jako já na cukru závislé. Zatímco běžná krysa vhozená do nádrže s vodou se z ní snaží co nejrychleji vyškrábat, abstinující krysy nedělají nic. Splývají. Taky jsem splývala.

Pátý den bez cukru jsem byla konečně normální. A volná. Alespoň jsem si to myslela. Dnes vím, že úplně cukrfrí nebudu nikdy. Zdravím všechny abstinující alkoholiky.