---
layout: post
title:  O narozeninovém dortu
date:   2019-04-11 12:31:34 +0200
categories: 
---
Moje sedmadvacáté narozeniny znamenaly, že jsem byla rok bez cukru. Měsíce před minulými narozeninami jsem trávila v kavárně s máslovými sušenkami a cukrárně s čokoládovým dortem se slaným karamelem, kde jsem dopisovala diplomku.

Pak mi ale bylo šestadvacet, BMI na hranici obezity, ze sukní jsem přetékala a manžel mě poslal k nutriční terapeutce. A hlavně vydržel můj cukrový absťák a stres z nadcházejících státnic.

Po roce jsem víceméně cukrčistá. Chtěla jsem slavit. Ale s rodinou? Rodiče se shodou náhod chystali na návštěvu k babičce zrovna v době, kdy jsem měla volno a ty narozeniny.

Dostala jsem strach. Nejen že by se mě tety a strýcové mohli ptát, jaký byl ten poslední rok, co jsem ze školy venku, a kam jsem to mezitím dotáhla (nikam), ale popřáli by mi – a dali by mi čokoládu nebo dort.

Odmítnu svůj narozeninový dort? Máma peče skvělé medovníky, odmítla bych kousek? Nebo bych si dala nejdřív tenký plátek, pak širší, pak ještě jeden a nakonec chodila kontrolovat medovník do špajzu a olizovala drobečky?

Z návštěvy jsem se omluvila. Nevím, jestli to někdo pochopil, ale manžel mi připravil tak skvělý výlet, že mě to ani na chvíli nemrzelo.

A máma? Popřála mi všechno nejlepší a ať si do svého namalovaného dortu z papíru zapíchnu svíčku.